title: פרשת תולדות
subtitle: איך ההורים מגיבים כשהבן סוטה מן הדרך?
image: https://images.unsplash.com/photo-1464822759023-fed622ff2c3b?w=400
writer: הרב נריה
date: תאריך...
profile picture: https://images.unsplash.com/photo-1464822759023-fed622ff2c3b?w=400
---
תחילת הפרשה "ואלה תולדות יצחק", מביא המדרש שעיקר המעשים של האדם בעולם זה המשפחה שלו. ולכן ביחס לכותרת "ואלה תולדות יצחק" מציינים שזה יעקב ועשו. 

בפרשה מופיע שיעקב מכין נזיד עדשים. עדשים זה מאכל אבילות. המדרש מסביר שמתאבלים על אברהם אבינו. ומוסיף שם שאברהם אבינו נפטר 5 שנים קודם זמנו, כדי שלא יראה את בן בנו יוצא לתרבות רעה. 

כלומר, למרות שיש לאברהם הרבה מה לפעול ולעשות בעולם, אעפ"כ מגיע לו שכר של "שיבה טובה", ועל כן ימות קודם זמנו, רק כדי לא לחוש את הצער הנורא של לראות נכד שסוטה מן הדרך.
ויש לברר- למה יצחק לא זכה לכך? יצחק צדיק גדול. היה מוכן לעקוד את עצמו?

א. אפשר לומר שאין להשוות בין השכר שמגיע לאברהם לבין השכר שמגיע ליצחק. ולכן, אמנם לאברהם מגיע שכר זה, אך ליצחק לא. 

ב. אפשר לומר, שלמרות מה שאברהם היה מסוגל לעשות ב5 שנים הנוספות שקצובות לו, אך עדיין בשביל שלא לראות את הצער האדיר של נכד סוטה מן הדרך, אז אפשר לוותר על 5 שנים אלו.
אבל יצחק, יש לו עוד עשרות שנים טובות של עשייה. ועל שנים אלו אי אפשר לוותר. 

ג. אך נראה יותר נכון לומר, מה שהמפרשים אומרים. שהסיבה שיצחק לא זכה לשכר זה, והוא כן ראה את בנו יוצא לתרבות רעה, זה שיש ליצחק את האחריות החינוכית לכך! הוא אבא שלו! הוא אחראי על החינוך שלו. ואם הוא יצא לתרבות רעה- אתה לא יכול שלא לחשוב על כך, שאולי משהו בדרך החינוכית לא היה מספיק טוב.

קשה לומר את זה, אך המפרשים אומרים זאת. 
הרמ"ד ואלי מביא, שלא סתם הפסוקים סמוכים בין ביזוי הבכורה של עשו לבין הרעב בארץ. 
כי עצם זה, שבבית של יצחק, ישנו ילד שלא מתייחס בכבוד הראוי לבכורה, זה לא טוב. ולכן נענש על כך יצחק. והרעב הוא עונש על כך. יש לך אחריות חינוכית שהילד שלך לא יבזה את הבכורה.

הרש"ר הירש ממשיך את הקו של האחריות החינוכית של יצחק. וכותב בהרחבה, שאמנם באמת יעקב ועשו היו מאוד דומים. תאומים. אך עדיין ישנו הבדל עצום בתכונות שלהם. ואולי יש לומר שניסו להתאים את הדרך החינוכית של יעקב "יושב האוהלים" לילד בעל בעיות קשב וריכוז שהוא "אוהב לצוד". 
כך כותב הרשר היר"ש:
quote:המושיב את יעקב ועשו על ספסל לימודים אחד, ובאותם הרגלי החיים מחנך אותם כאחד לחיי לימוד ומחשבה, - מובטח לו שאת האחד מהם הוא מקלקל. יעקב ישאב ממעיין החכמה בחפץ גובר והולך, ואילו עשו רק יצפה ליום, בו ישליך מאחורי גבו את הספרים הישנים, ויחד אתם תעודת חיים גדולה, שהכיר אותה רק באופן חד - צדדי, ובדרך שמעצם טבעו הוא סולד בה

ומוסיף -
quote: אילו העמיקו יצחק ורבקה לחדור לנפש עשו, אילו הקדימו לשאול את עצמם, היאך יכולים גם האומץ, הכוח והגמישות הרדומים בנפש עשו - היאך יכולים כל אלה להטות שכם לעבודת ה', כי אז 'הגיבור' שלעתיד לא היה הופך ל'גיבור ציד', אלא ל'גיבור לפני ה'' באמת. יעקב ועשו, על כל נטיותיהם השונות, היו נשארים אחים תאומים ברוחם ובדרך חייהם; עוד מראשית היתה חרבו של עשו כורתת ברית עם רוחו של יעקב; ומי יודע איזה שינוי היה צפוי לקורות הימים על ידי כך. אך לא כן היה: "ויגדלו הנערים", רק משגדלו הנערים והיו לגברים, הופתעו הכל לראות, כי אלה אשר מרחם אחד יצאו, ויחד נתגדלו, נתחנכו ולמדו, היו כה שונים בטבעם ומנוגדים במעשיהם

אם כך, יש פה מבט חשוב. יש לאב את האחריות החינוכית הברורה על התנהגותו של בניו.

ואולי זה יכול להסביר לנו פרשייה בתנ"ך. היחס של דוד למות אבשלום; אבשלום מורד בדוד המלך. ודוד וצבאו בורחים. ובסופו של דבר, אחרי תקופה קשה, מצליחים לדכא את המרד, והורגים את אבשלום.  לכאורה שמחה גדולה. אך דוד מגיב בבכי גדול:

quote: וַיִּרְגַּ֣ז הַמֶּ֗לֶךְ וַיַּ֛עַל עַל־עֲלִיַּ֥ת הַשַּׁ֖עַר וַיֵּ֑בְךְּ וְכֹ֣ה׀ אָמַ֣ר בְּלֶכְתּ֗וֹ בְּנִ֤י אַבְשָׁלוֹם֙ בְּנִ֣י בְנִ֣י אַבְשָׁל֔וֹם מִֽי־יִתֵּ֤ן מוּתִי֙ אֲנִ֣י תַחְתֶּ֔יךָ אַבְשָׁל֖וֹם בְּנִ֥י בְנִֽי

העם לא מבין. הרי חיפשנו איך לדכא את המרד, ולכאורה הצלחנו. 
אמנם לאור דברינו הכל מובן. כפי שהמלבי"ם במקום מצביע- דוד יודע שהוא אחראי להתנהגותו של אבשלום. "מפני שידע שמעשה זו נסבב ע"י חטאו".
שהרי לאחר החטא עם בת שבע ואוריה, נאמר לו על ידי נתן הנביא- "כֹּ֣ה׀ אָמַ֣ר יְקֹוָ֗ק הִנְנִי֩ מֵקִ֨ים עָלֶ֤יךָ רָעָה֙ מִבֵּיתֶ֔ךָ וְלָקַחְתִּ֤י אֶת־נָשֶׁ֙יךָ֙ לְעֵינֶ֔יךָ וְנָתַתִּ֖י לְרֵעֶ֑יךָ וְשָׁכַב֙ עִם־נָשֶׁ֔יךָ לְעֵינֵ֖י הַשֶּׁ֥מֶשׁ הַזֹּֽאת".

אם כך, העצבות של דוד היא על כך, שיש לו אחריות בפועל על התנהגותו של אבשלום.
אז ברור שישנם הרבה גורמים שאינם בשליטת ההורים. ואין צורך להרחיב על כך. אך פשוט, שיש השפעה ואחריות מאוד גדולה על חינוך הילדים, וצריך להתפלל ולהשתדל על כך, כי אלו עיקר תולדות האדם בחייו

center-text: שבת שלום!
