id: Vayigash_1
title: פרשת ויגש
subtitle: איפה אני טעיתי?
image: https://images.unsplash.com/photo-1730804518415-75297e8d2a41?q=80&w=1162&auto=format&fit=crop&ixlib=rb-4.1.0&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D
writer:  הרב נריה בולאק
 profile picture: images/harav_neria.jpg
date: 
time:
---
שלום וברכה, פרשת ויגש.
יש נקודה בחז״ל, בפרשה, שהטרידה אותי כמה שנים והשנה האירה לי הבנה מיוחדת.

בפרשה מופיע שיוסף כבר לא יכול להתאפק אחרי שומעו את דברי יהודה, והוא נחשף לאחים ומגלה שהוא יוסף. לאחר מכן ישר חותרים להביא את יעקב וליצור את המפגש המחודש אחרי כל כך הרבה שנים.
ואז מובא שהאחים מספרים ליעקב שיוסף הוא השליט במצרים והוא לא מאמין להם. ומייד כתוב שם- 
quote: וידברו אליו את כל דברי יוסף אשר דיבר עליהם, וירא את העגלות...

כנראה מראש ידע יוסף שייקח זמן ליעקב להאמין שפתאום אחרי כל כך הרבה שנים הוא חי, ולא רק זה שהוא חי, אלא גם הוא שליט, אז הוא נערך לזה.

ולכן, כדי להוכיח את הטענה הזאת שבאמת הוא שליט, הוא שלח עם האחים המון ציוד ועגלות, דברים מאוד מאוד יקרים, שאין סיכוי שסתם שליט במצרים ייתן את המתנות הללו לאחי יוסף; ולכן זה מעיד שבאמת זה יוסף, ויש סיבה טובה למה הוא מביא את זה דווקא להם. זו ההוכחה הגדולה שאכן יוסף השליט במצרים. זה הפשט של הפסוקים.

אמנם חז״ל עומדים על כך שכתוב "וידברו אליו את כל דברי יוסף", "וירא את העגלות". 

רש״י מביא את דברי חז״ל
quote: סימן מסר להם (לאחים) במה היה עוסק כשפירש ממנו - בפרשת עגלה ערופה.

וזו הנקודה של וירא את העגלות.
יוסף מראש ידע שיעקב לא יאמין, ולכן הוא אומר להם:
כשאתם פוגשים את אבא והוא לא יאמין לכם בהתחלה, תגידו לו שאני ואבא למדנו בפעם האחרונה את פרשת עגלה ערופה. והנה הוא מראה להם עגלות.

זה מה שאמור לגרום לו להאמין. למה? כי רק שניהם ידעו בלבד את מה הם למדו, את הסוגיה האחרונה שהם למדו ביחד. ובאמת ככה הוא מצליח להאמין.

אבל השאלה שצריכה להישאל, למה למדו יעקב ויוסף בלימוד האחרון שלהם, דווקא את פרשת עגלה ערופה? ועוד , אם חז״ל טורחים להגיד לנו את הנקודה הזאת, כנראה יש משמעות מאוד מאוד גדולה לעצם הלימוד הזה.

כשלומדים את פרשת עגלה ערופה, שם מדובר על עיר, כפר, שנעשה בו מעשה נוראי של רצח. לא סתם רצח, רצח שאין עקבות - לא יודעים מיהו הרוצח.
מה שעושים בסיטואציה שכזו, מודדים מה העיר הכי קרובה, הכפר הכי קרוב למעשה הרצח הזה, ואז אל העיר שנבחרה - כי היא הכי קרובה - באים זקני אותה עיר ועורפים את העגלה שם ליד הנחל, ואומרים "ידינו לא שפכו את הדם".

מה הנקודה של הדבר הזה? יש פה אמירה מאוד חשובה.
אמנם נכון, היה פה רוצח שרצח. ונכון שאנחנו לא אשמים בצורה ישירה, אבל אנחנו, אנשי אותו העיר שנעשה בו הרצח, יש לנו סוג של אשמה עקיפה.
כלומר, יכול להיות שלא היה מספיק בהיר בעמדתנו,
כמה רצח זה דבר נורא. אולי לא מספיק שמרנו. אולי אותו אדם שנרצח, היינו יכולים לשמור עליו קצת יותר. כלומר, באמת אין לנו אשמה ישירה. אבל ברור שעל ידי השתדלות יתרה שלנו היינו יכולים לעשות מעשה מסוים וככה הרצח היה נמנע. 

זו האמירה הזאת של זקני העיר, שאומרים בסוף יש לנו אשמה כלשהי על הדבר הזה. זו פרשת עגלה ערופה.

אז למה יעקב ויוסף ברגעים הללו למדו את הסוגיה הזאת? בואו רגע ניזכר מה הם הרגעים הללו.
הרי יעקב שולח את יוסף לאחים, סביב מה שולח אותו? לראות מה עם האחים. אני מעלה לדעתי שבעצם יעקב ויוסף הרגישו שהאחים שונאים את יוסף. 

ואז ברגעים הללו יעקב אומר לעצמו, וואי, יש לי אשמה בסיפור הזה. אני הבאתי ליוסף, והיתה לי סיבה להביא ליוסף, כתונת פסים. אבל יכול להיות שעשיתי את זה בצורה לא מספיק טובה. בצורה שעוררה קנאה. אולי לא הייתי צריך לעשות את זה בכלל. בעצם הוא מעורר את עצמו, אולי זה שהם שונאים את יוסף זה בגללי.

וגם יוסף אומר לעצמו, לא רק שאני הסכמתי לקבל את הכתונת פסים, אך יותר מזה - אחרי שהיה לי את החלומות האלה, אז אני באתי וסיפרתי להם את החלומות. אני לא רציתי לבוא ולהתגאות עליהם חלילה. עשיתי את זה מתמימות. רציתי לשתף את האחים שלי במה שעובר עליי. אין לי את מי לשתף.

אבל יכול להיות שבמעשה הזה של שיתוף החלומות, שנעשה בתום לב, יכול להיות שזה היה מבחינתם כמו התנשאות. אומר לעצמו יוסף, שייתכן שהם פרשו את זה באופן כזה שאני בא ורוצה למלוך עליהם, שאני רק מחכה שיקרה החלום.

ואז בעצם יעקב ויוסף, כשהם לומדים את פרשת עגלה ערופה, הם לומדים יחד את הסוגיה איך אנחנו אשמים על הדבר שקרה.

זה שאחי יוסף מתגודדים ומדברים על יוסף ומקפידים על יוסף ושונאים אותו, מודעים לכך יעקב ויוסף. וברור שהאחים הם לא בסדר, אבל יש אשמה גם ליעקב ויוסף. לכן הם לומדים את הפרשייה הזאת ועסוקים בחשבון נפש עם עצמם - איפה אנחנו טעינו ומה היינו יכולים לעשות אחרת.

ואחרי חשבון הנפש הגדול הזה סביב מה שהם עשו שגורם לאחים לשנוא את יוסף, אז יעקב אומר ליוסף: טוב תקשיב, אנחנו מבינים שזה המצב, יאללה בוא נתחיל לרכך את המצב. לך תראה מה שלום האחים  שם בשכם, בדותן. לך תראה את המצב. כלומר לאט לאט בוא ננסה לגשר, לפשר. תראה להם שאכפת לך מהם. וככה הוא שולח אותו.

אבל מסתבר שזה היה קצת מאוחר מדי. שבעצם מבחינת האחים כבר הגיעו מים עד נפש, ואחרי החלומות האלו הם כבר החליטו שהם רוצים להרוג אותו או למכור אותו. 

אך בכל אופן, הרגעים הללו שהוא ממש הלך לקראתם, זה מראה עד כמה החשבון של יוסף היה עמוק.

לכן חז״ל באו וטרחו וסיפרו לנו את הנקודה הזאת, שיוסף לא רק כסימן מספר לאבא שלו שזה אכן הוא, שהרי למדנו את הפרשה הזאת יחד. אלא לא רק שלמדנו את הפרשה הזאת, אלא אני עדיין עומד איתן בדעתי, שבסוף יש לי חלק בדבר. יש לי חלק בדבר הזה שהתגלגתי למצרים. 

וזו נקודה מאוד מאוד חשובה לחיינו אנו.
בסוף, כשקורים מעשים לידינו, בסביבתנו, הכי קל לבוא ולהגיד "הוא אשם", וזה גם נכון, יש להם אשמה.
אבל בסוף, התפקיד האישי שלי, זה לא רק להוכיח את האחר - שזה גם תפקיד חשוב - אלא בעיקר חשבון הנפש האישי שצריך לעשות, זה מה אני הייתי יכול לעשות. איך אני, בסיפור האישי שלי, הייתי יכול למנוע את זה. הייתי יכול להתנהל אחרת כדי למנוע את הדבר הזה.

זו הנקודה של פרשת עגלה ערופה, שכשיש סיטואציה שאתה לא אשם באופן ישיר, אלא אפילו זה קצת רחוק ממך, אבל האם היית יכול לעשות משהו כדי שהמציאות הזאת תתנהל אחרת?

center-text: שבת שלום!
