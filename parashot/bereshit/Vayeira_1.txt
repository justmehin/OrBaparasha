id: Vayeira_1
title: פרשת וירא
subtitle:  על פחד, תיקון ואשת לוט
image: https://images.unsplash.com/photo-1640095889747-2090ee12fa7d?w=1200&auto=format&fit=crop&q=60&ixlib=rb-4.1.0&ixid=M3wxMjA3fDB8MHxzZWFyY2h8OHx8Y2FuZGxlfGVufDB8fDB8fHww
writer:  הרב נריה בולאק
 profile picture: images/harav_neria.jpg
date: 
time:
---
בפרשה אנחנו פוגשים פרשיה קשה — פרשת השחתת סדום. עיר מושחתת, מלאה רשע, עוול וחוסר חמלה.
וכשאנחנו פוגשים מציאות כל כך מקולקלת, עולה השאלה: איך ניגשים אליה?
יש שתי דרכים — כך מסביר הרב קוק ב"עין איה".

יש דרך אחת שאומרת: מאמינים בתיקון.
גם כשיש קלקול עמוק, מאמינים שאפשר לשקם, לעורר לתשובה, ולתקן לאט־לאט את הרוע מבפנים.

אבל יש גם דרך שנייה: לפעמים המצב כל כך חמור, שאין דרך לתקן — צריך להרוס ולבנות מחדש.
והבחירה בין שתי הדרכים האלה – זו בחירה שרק הקב"ה, שבוחן כליות ולב, יכול באמת לדעת: האם יש כאן תקווה לתיקון איטי ועמוק, או שהרוע כל כך שורשי עד שאין מנוס מהכחדה מוחלטת.

וזה, בעצם, עומק המשא ומתן שבין אברהם לקב"ה.
אברהם, מתוך אהבתו לכל אדם, מאמין בכוח התיקון.
הוא מבקש: "אולי יש חמישים צדיקים… ארבעים וחמישה… ארבעים…" – אולי יש עוד נקודה של טוב, שבשלה אפשר להשאיר תקווה.
אבל כשהתברר שאין אפילו מניין קטן של צדיקים – אין מקום לתיקון, וסדום נחרבת.

H3: מדוע נוכחותם של צדיקים כל כך משמעותית?
אפשר להציע שתי סיבות:
האחת – אם יש צדיקים בעיר, סימן שאנשי סדום לא איבדו כליל את הרגישות. הם לא רודפים את הצדיקים, לא מפריעים להם, אולי אפילו סובלניים כלפיהם.

השנייה – הצדיקים עצמם יכולים להיות גרעין לתיקון. נוכחותם מעוררת השראה, יוצרת תנועה, ומאפשרת שינוי מבפנים..אבל כשאין צדיקים כלל – אין תקווה.

ובכל זאת, יש משפחה אחת שניצלת – לוט.
רש"י מביא שתי סיבות שונות לכך:
במקום אחד הוא כותב שלוט ניצל בזכות אברהם – שהרי מצד עצמו היה כבר חלק מהתרבות הסדומית.
אבל במקום אחר נאמר שניצל בזכות עצמו, על מעשה טוב אחד – כשירדו אברהם ושרה למצרים, ולוט לא גילה ששרה היא אשתו.

והאמת, שתי הסיבות נכונות יחד:
ההצלה באה מכוח זכותו של אברהם, אבל היא נתלית במעשה קטן וטוב של לוט עצמו — כדי שתהיה נקודת אחיזה בהצלה הזאת.

ואז מגיע הציווי המפורסם:
quote: אַל תַּבִּיט אַחֲרֶיךָ.
המלאכים מצילים את לוט ומשפחתו, אך מזהירים: אל תסתכלו אחורה, אל תביטו על סדום הבוערת.

רש"י מסביר:
אל תביטו, כי אינכם ניצלים בזכותכם – אלא בזכות אברהם.
אין ראוי שתראו את פורענותם של אחרים כשאתם עצמכם אינכם נקיים.

אבל נראה שיש כאן עומק נוסף, שקשור אלינו ממש, לחיים שלנו.
וזה – מקומו של הפחד.

פחד הוא כוח עוצמתי מאוד. לפעמים הוא משתק – ולפעמים הוא מציל.

יש פחדים שצריך להתגבר עליהם.
אדם שמחליט לקחת על עצמו משימה גדולה – למשל, לקום כל יום בחמש בבוקר – מיד מתמלא פחדים:
מה אם לא אצליח? מה אם אהיה עייף? אולי זו טעות?
אבל ברגע שהוא קם פעם אחת, פעמיים – הפחד נעלם.
כי הפחד היה רק בדמיון.
וההתנסות שוברת את הדמיון.

אולי זו כוונת חז"ל באמרם: "שכר מצווה – מצווה."
ברגע שאתה עושה את הצעד הראשון, אתה יוצר בתוכך טבע חדש.
הדבר שהיה קשה – הופך להיות חלק ממך.

אבל יש גם פחדים אחרים – כאלה שאסור לשבור.
פחדים ששומרים עלינו.
כמו אותו פחד טבעי שמלווה אדם מלעבור עבירה – פחד בריא, שמרחיק אותך מן הרע.
וברגע שאתה עובר את הגבול פעם אחת – הפחד הזה נעלם, ואז עבירה גוררת עבירה. 

וזו בדיוק הייתה נקודת הניסיון של אשת לוט.
היא נצטוותה לא להביט אחורה – לא לראות את החורבן, לא לפרוץ את גבול הפחד.
כי כל עוד היא לא ראתה, הפחד נשאר. 
*והפחד הזה היה אמור לשמור עליה כל חייה – להזכיר לה מה קורה למי שבוחר ברוע.*

אבל כשהיא הסתכלה – כשהיא ראתה בעיניים את מה שקרה –
הדמיון נעלם, הפחד נחלש, והשומר הפנימי נשבר. וממילא אין לה תיקון, והיא עלולה בקלות לשוב לתרבות הרוע שממנה ניצלה. 

אם כך, ש פחדים שצריך לכבוש, ויש פחדים שצריך לשמור.
יש פחדים שמשתקים אותנו מלעשות טוב – ועליהם נצטווינו להתגבר.
אבל יש פחדים ששומרים אותנו מלעשות רע – ועליהם נצטווינו להחזיק חזק.

center-text: שבת שלום!
