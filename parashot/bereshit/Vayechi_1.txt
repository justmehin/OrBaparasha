id: Vayechi_1
title: פרשת ויחי
subtitle:  הכישלון מגלה את הכישרון
image: https://images.unsplash.com/photo-1578269174936-2709b6aeb913?q=80&w=1171&auto=format&fit=crop&ixlib=rb-4.1.0&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D
writer:  הרב נריה בולאק
 profile picture: images/harav_neria.jpg
date: 
time:
---
אנחנו בסיומו של ספר בראשית, לאחר מסע מרתק דרך פרשיות הספר. אחד הקטעים המרגשים והמיוחדים ביותר בפרשת ויחי הוא שלב הברכות של יעקב לבניו – רגע נוגע ללב שבו האב מברך את בניו לקראת פטירתו.

אך מפתיע מאוד לגלות ששלוש הברכות הראשונות – המופנות לראובן, שמעון ולוי – אינן ברכות כלל! הן נראות דווקא כנזיפה חריפה וביקורת קשה: לראובן על מעשהו עם בלהה, שבו "בִּלְבַּל יְצוּעֵי אָבִיו", ולשמעון ולוי על פרשת דינה ושכם. 

רש"י מעלה נקודה נוספת.  כאשר הגיע תורו של יהודה להתברך, יהודה נרתע מפחד – הוא חשש שגם הוא עומד לקבל ביקורת קשה כמו שלושת אחיו שקדמו לו. אולם לשמחתו, מיהודה ואילך השתנה הטון לחלוטין – כולם זכו לברכות חיוביות ומעודדות.

ויש לברר. מה פשר "הברכות" לשלושת הראשונים? וביתר שאת – הרי התורה מסכמת:

quote: וַיְבָרֶךְ אוֹתָם אִישׁ אֲשֶׁר כְּבִרְכָתוֹ בֵּרַךְ אֹתָם

שכולם התברכו! 

רש"י עומד על הקושי: הוא לא בירך את שלושת הראשונים במפורש, אז איך אומרת התורה שבירך את כולם?

ומסביר רש"י: לאחר כל סבב הברכות האישיות, יעקב בירך את כולם בברכה כללית, וממילא גם שלושת הראשונים נכללו בה.

אך זה עדיין לא פשוט: כיצד ייתכן שיעקב מצא לנכון לברך באופן אישי את כל בניו, ואילו את ראובן, שמעון ולוי הוא בחר דווקא בהזדמנות מרגשת זו רק להוכיח אותם על טעויות מהעבר?

התעוררתי להתבוננות אחרת בפסוקים. יש להעמיק תחילה בעניין הברכות..

בעל ה"שערי אורה" מסביר באופן עמוק ביותר, לאור הפסוק "אִישׁ אֲשֶׁר כְּבִרְכָתוֹ בֵּרַךְ אֹתָם": ברכה היא חשיפת השורש העליון של כל אחד מהבנים, וחיזוק תפקידו בעולם. כלומר, ברכות יעקב הן למעשה העמדה על ייעודם של כל אחד מבניו, וחיזוקם ללכת בדרך זו.

לאור זה, צריך להתבונן מחדש על כל הברכות, ולזהות דרכן את המאפיינים והתפקידים השונים של כל אחד מהבנים כפי שמתוארים בפסוקים.

ובעיקר לאור מבט זה – נכון להבין שיעקב אכן בירך גם את שלושת השבטים הראשונים. אמנם במבט ראשוני נראה שהוא רק נתן להם ביקורת, אבל...

ר' צדוק הכהן מלובלין מביא בספרו "צדקת הצדיק" עיקרון חשוב: הנקודה שבה האדם נכשל היא בדיוק הבירור של ייעודו בחיים. כלשונו:
quote: אין אדם עומד על דברי תורה אלא אם כן נכשל בהם – שעל ידי המכשול הוא מבין שלכך נוצר, לתקן אותו דבר.

ואם כך הדבר – יעקב אכן מצביע על הכשלונות שלהם, אך לא כדי לבקר, אלא כדי לעורר אותם על תפקידם האמיתי!

שמעון ולוי, בנקודה שבה התעוררתם לנקום בשכם – אמנם המעשה לא היה בסדר, אבל זה מעיד על נקודה אדירה באישיותכם: שאכפת לכם מאחיכם, שאתם לא אדישים למציאות, שיש בכם גאווה וזקיפות קומה לאומית. רק צריך להפנות את אותה תשוקה לצדק, את אותו כוח ואומץ, לצורה מזוקקת ומבוררת יותר.

לאור זה מאוד מובן שאכן באמת את כל השבטים הוא בירך – כיוון כל אחד לייעודו בחיים.

ואנחנו בחיינו, צריכים ללמוד מנקודה זו: האדם צריך להיות קשוב לחייו, לבחון כל העת – לאור הכישורים והתכונות שלי – מה ריבונו של עולם מייעד לי בחיי.

לפעמים דווקא המקום שבו אנו נכשלים הוא המפתח להבנת ייעודנו האמיתי.

center-text: שבת שלום!
